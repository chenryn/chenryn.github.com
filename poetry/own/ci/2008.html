<!DOCTYPE html>
<html>
<head>
<meta charset="utf-8">
<title>三斗室诗文集</title>
<meta name="viewport" content="width=device-width, initial-scale=1.0">
<link rel="stylesheet" type="text/css" media="all" href="/poetry/static/css/bootstrap.min.css" />
<style type="text/css">
  body {
    padding-top: 60px;
  }
</style>
<link rel="stylesheet" type="text/css" media="all" href="/poetry/static/css/bootstrap-responsive.min.css" />
<link rel="stylesheet" type="text/css" media="all" href="/poetry/static/css/prettify.css" />

<!-- Le HTML5 shim, for IE6-8 support of HTML5 elements -->
<!--[if lt IE 9]>
  <script src="http://html5shim.googlecode.com/svn/trunk/html5.js"></script>
<![endif]-->

</head>
<body>
<div class="navbar navbar-fixed-top">
  <div class="navbar-inner">
    <div class="container">
      <a class="btn btn-navbar" data-toggle="collapse" data-target=".nav-collapse">
        <span class="icon-bar"></span>
        <span class="icon-bar"></span>
        <span class="icon-bar"></span>
      </a>
      <a class="brand" href="/poetry/">三斗室诗文集</a>
      <div class="nav-collapse">
        <ul class="nav">
          <li class="active"><a href="/poetry/">Home</a></li>
        </ul>
      </div><!--/.nav-collapse -->
    </div>
  </div>
</div>

<div class="container">
<h1>own/ci/2008</h1>
<h2>山坡羊·戏为学院团委老师表演后合影作</h2>

<pre><code>添来些不三不四辈，扭捏着不丁不八势。偏做得一身蜈蚣扣儿配杀气。剑穗偏低，刀把难提。红缨枪后腿儿曲栗。舞剑弄刀道是谁？上台，定逗死你；下台，却怕死你。
</code></pre>

<h2>風入松</h2>

<pre><code>夜來得信細端詳，教我自思量。隔窗不見江西路，只看有、忐忑樓房。斜擺催眠紗枕，亂堆髒舊衣裳。
考研它事總慌茫，一日過三章。偷閒還作牢騷曲，零星句、散落單床。稿紙消寒如畫，筆頭算式成行。
</code></pre>

<h2>賀新郎·記日兼自壽</h2>

<pre><code>晨起光陰透。憶而來、廿年悲笑，難人時候。意氣風發值人問，年幼也曾昂首。書與畫，微名江右。郁郁當從中學起，理和文，紛競排人後。漸點點，分良莠。
門聲驚覺誰人叩？妄猜是、密友親朋，轉成樓守。慣把妪姑衍敷過，諾諾一般隨口。賦與曲，閑余夜晝。想儘一餐如人意，酒和花，懼疹偏搖手。與我者，聲唧嗽。
</code></pre>

<h2>東風第一枝·也悼賀仲雄教授</h2>

<pre><code>山雨桐燈，昆腔詩債，止今皆歸塵土。當年立雪程門，四圍別開新戶。紅桃艷李，三十載、東風過處。更笑往、朔漠連台，偏好此生藍褛。
少年氣、恨成老九；壯年意、愛稱小九。傳薪羸體應堪，學海攜游百侶。教人莫顧，算生來、已為天妒。雨不成、萬物先凋，與我陋詞隨去。
</code></pre>

<h2>南鄉一剪梅</h2>

<pre><code>強嘔到燈休。異臭床前皓月羞。只有欄杆堪倚我，風盡危樓，人又低頭。
催起漬痕收。數過三更蹙額遒。最怕明晨扶不起，誤了江州，誤了今陬。
</code></pre>

<h2>浣溪沙·凍雨有記</h2>

<pre><code>隨步午中舊跡行，暗風私唾老衣裳。一人除卻更茫茫。
積雪初平盛斷木，垂凌更重鎖軒窗。只堪長臥盼東皇。
</code></pre>

<h2>人月圓·暴雪停電夜</h2>

<pre><code>水精萬樹千枝下，借月起娜姿。重衾孤夜，長波傳語，各自輕泥。
眠蛾懶撲，未惺聽雪，輕點橫扉。捻繩乍盡，清丘十里，萬丈銀輝。
</code></pre>

<h2>浣谿沙·集宋詞句戲寄人</h2>

<pre><code>小閣重簾有燕過，柳邊春色浥才多。惱人深處是橫波。
破夢一聲巫峽曉，風前月底奈愁何。今生有分共伊麼？
</code></pre>

<h2>臨江僊·溫總理</h2>

<pre><code>苟利國家生死以，禍福豈避趨之。此情登隴問誰知？一心中國夢，萬古下泉詩。
庶合公論真假否，是非難見當時。古人書外轉多師。長安居不易，鶴背覺孤危。
</code></pre>

<h2>摸魚兒</h2>

<pre><code>徑經來、風雪寂杳，姍姍春晚來到。一年楊柳青方染，細雨絛絛輕裊。池草渺，新雨驟，一灣碧水波痕小。聽春說道：數遠大年華，勸君謀劃，惜取時分好。
經長年、還恨良辰驚覺。花前月下空擾。炎涼故事疏濃賦，過後此情誰曉？堪憶少，當年事，兩廂晏晏浮窗曉。而今又惱。當獨倚危樓，今宵何夜，愁緒剩多少？
</code></pre>

<h2>沁園春二首</h2>

<pre><code>去雪時晴，初蔭茁就，枝頭始喧。動銀輝徹夜，清荷起蛟，金絛拂岸，碧波拍欄。呦呦之鳴，嚶嚶同響，喚淡雲青風共看。覺時晚，已重宵無語，碎徑聲殘。
記來青史可歎。徑說過、春秋八十年。概信而達禮，敏而好學，廉而知恥，毅久彌堅。淺淡精神，懷人故事，不信空青不勝藍。吾曹少，換桂花時節，歡聚尊前。

三顧頻煩，碧空問道，止今能誰？正通衢天閫，南中分坼，萬山寂寂，銀塔傾垂。鄉路無窮，夕橋有歲，寒雨風中煙意隨。早炊直，干九霄碧落，似罪春遲。
都知。系國安危。料應是、江湖看作為。能沐清浴化，披恩澤惠；東君仁厚，此外何思？國手詩豪，管城難道，我乃而今試一支。平章外，望星空烈焰，遍響春雷。
</code></pre>

<h2>賀新郎</h2>

<pre><code>歸去來兮也。懶抬頭、怕看燕子，空巢王謝。老杏從頭知我意，背月長收妖冶。柅園事、只堪嘲寫。一樣西江春滿處，瑣窗中，方羨風無價。記昔景，惜今夜。
龍門夢斷才空話。只曾經、人面桃花，風車旋馬。此日年年相約慣，折葉湖波輕惹。卻枯坐，妄辜柳下。說與床東新病友，問而今，可有長生者？解早晚，斷驚怕。
</code></pre>

<h2>添字採桑子·雨日偶感</h2>

<pre><code>當年愛看朦朧色，別有清幽。別有清幽，遊子心情，帶到夢中休。
如今生怕閒餘雨，慣要尋愁。慣要尋愁，辭句平常，強湊又無由。
</code></pre>

<h2>採桑子·停雨日有感</h2>

<pre><code>牆頭點滴經芳草。一陣東風、一陣西風，撒落還成半卷空。
彎腰細數曾多少。向左三重、向右三重，只是青青歲歲同。
</code></pre>

<h2>诉衷情令（新韵）·戊子年二月廿三日，与同窗六子共登西郊老虎觜，折桃留念</h2>

<pre><code>清明時候近西山。折落小桃簪。臨觜招手岑下，因更有，遠雲牽。
風又過，發清寒。懶識還。等閒人面，共下嬌陽，車馬疏喧。
</code></pre>

<h2>浣谿沙·謝疊山祠</h2>

<pre><code>燕子堂前樑上飛。殘雕空瑣小巢危。不堪入目又徘徊。
文節風流吹打去，樓台織草系誰歸？那時相對挽餘暉。
</code></pre>

<h2>臨江僊</h2>

<pre><code>小子從來尋獨處，偷翻短令臨屏。長辜樂事小山行。夜來風拍雨，月出有雞鳴。
黍枕未曾堪久就，盡花數數前廳。塞扉留客到三更。風流追魏晉，時節即清明。
</code></pre>

<h2>菩薩蠻</h2>

<pre><code>踏歌陌上秦枝綠，杜鵑聲裡斜陽續。謠舞亂楊華，輕辭入遠霞：
君將游宦去，無忘慇勤語。折得杏花兒，攜當梅子時。
</code></pre>

<h2>喝火令</h2>

<pre><code>掩卷風依舊，收毫竹乍涼。隔窗明月憶高唐：唯賸漢河魚雁，隨處喚檀郎。
解佩無人會，窺華粉澀佯。讀來成妒那時狂。夢過江南，夢過遠山長，夢過背窗蘭燼，過後不思量。
</code></pre>

<h2>沁園春·戲作</h2>

<pre><code>露打梧桐，紛紛簌簌，燕鵲無眠。有西廂鶯語：「嗟！囹中子，羨餘甚否？平步雲間。大好山河，瑰奇壯色，我與鴻鵠一併看。」語微歇，揮翅遒更進，姿態巋然。
盝頭鸚鵡學言：「似在理，即辭來去焉。」正起來鴝鵒，覺而大怒：「蜀山雖好，非故鄉園。向使君亡，赴刀俎耳，重欲東門豈可全！今天下，但損人利己，仔細艱難。」
</code></pre>

<h2>青玉案·再題自殺學弟</h2>

<pre><code>梧桐落落風不管。怕揗斷、楊花眼。趁上危樓天覺淺。一絲離郁，滿腔遺恨，留作東君伴。
西山杳杳陽關遠。雲夜低徊盡堪遣。青瑣闌干重拍遍。更無餘事，向人羞語，罷與同窗見。
</code></pre>

<h2>訴衷情令</h2>

<pre><code>小橋碧水拍新園。雨過初憑闌。隔蔭不見斜曲，點點坼荷團。
花下聽，瑣中看。覺寒單。借聲夜景，遶墻明月，移影珊珊。
</code></pre>

<h2>採桑子</h2>

<pre><code>心思昨夜尋思遍，才要相知，便惹相思。窗外風中涼意思。
佇遲又恨來遲月，既是當值，便不當遲。楊柳陂頭累側遲。
</code></pre>

<h2>浣谿沙·喜見酸秀才留言擬作</h2>

<pre><code>偷換流年轉玉繩。昏簾明帳七星燈。等閒深院到三更。
風裡支離頻欲倒，簪邊散碎又不勝。月寒侵骨竟堪憑。
</code></pre>

<h2>折桂令·遊園</h2>

<pre><code>數斑斕，五彩悠長。曳沫輕颺，賽見花黃。法源丁香，玉淵垂楊，不必鴛鴦。
方書寫，春邊幾行。小心思，便對風光。私語斜陽。零落櫻枝，恰惹思量。
</code></pre>

<h2>傳言玉女</h2>

<pre><code>驟雨西風，曾惹夜來清發。猜為紅袖，把個人輕拂。當簾重柳，切切番番難說。怕驚燈火，擾人風月。
欲語還休，影初空、料適否？舉杯堪甚，點點都輟啜。偷轉闊衫，暗寫閒字偏噎。忍看風歇，漏更長徹。
</code></pre>

<h2>河傳</h2>

<pre><code>春日。親暱。尋常巷陌。留連朝夕。著煙籠霧，穿柳幾時鶯急。映潭輕瑟瑟。
風到畫亭扣闌角。爭如昨。漠漠煙波落。上鞦韆。下鞦韆。無言。相看已忘言。
</code></pre>

<h2>西谿子</h2>

<pre><code>新月初來弦上，簌簌穿蔭扶將。到槐前，花滿樹，花滿路，花到酴醾時去。剩輕呼，在平蕪。
</code></pre>

<h2>驀山溪·雨</h2>

<pre><code>疏雷攜電，驀底沉沉破。間陌小洋槐，碾殘絲、又添幾個。對風無語，窗外抱輕衫，行踉蹌，影蹣跚，濺涴車來過。
新妝芳草，煙薄方堪鎖。落定歇時分，恨渠不、乖天從我。唯風知者，萬里亦當仁，催碧運，遠三川，聊解些無那。
</code></pre>

<h2>清平樂·代悲</h2>

<pre><code>乍昏驚起，往事不堪記。天恨錯灑青山底，哭皺三川春水。
摸黑才走還停，玉繩雲外空升。巒轉千番才過，隔園初辨人聲。
</code></pre>

<h2>高陽臺·次安甯狂生韻記哀悼日</h2>

<pre><code>半偃旗颺，長鳴笛激，行前擱淚星星。最怕抬頭，亂雲相對愁凝。恨添穿柳無情鵲，歸去來，平出春聲。許淒情，一片釘釘，忍寄余齡。
夜來圓魄羞暈起，已摹心素燭，代向垂零。仍舊朦朧，盍瞼暗別曾經。清煙寥上西南路，願連途，莫惹人縈。復混溟，銷盡今情，照見來生。
</code></pre>

<h2>空相憶·代遺筆</h2>

<pre><code>好消息，偶滴親親寶貝。從此掀翻了被子，再沒人說你。
只是有些小事，長大你該體會：人事物情無鉅細，全都憑自己。
</code></pre>

<h2>山坡羊</h2>

<pre><code>東西月過，枝頭花落，衣衫愛挽曾經坐。詐無那，喚回她，金風玉露將人唾。賸說有情些話破。合，說個可。分，聽錯著。
</code></pre>

<h2>江城子·用飲雪蟲韻答</h2>

<pre><code>夜來懶起賴新涼，怕紗窗，透炎浪。諾諾唯唯，道個好思量。恨到今時方問取，一片玉，掩遺香。
</code></pre>

<h2>少年游</h2>

<pre><code>睡雲聊賴最高樓。倣傚又無由。勤風錯信，惱人消息，新恨掩前愁。
清泠仍負當時約，空祈望、費綢繆。瘦紅情緒，說來無力，猶幸遠南州。
</code></pre>

<h2>浣谿沙·次飲雪蟲韻記詩詞講座</h2>

<pre><code>鐵筆山河相對銷，鎖窗文物恨長凋。高唐悲宋總遙遙。
詞論不堪詩話趣，師生愧道合離騷。無憑空索古人宵。
</code></pre>

<h2>霜葉飛·再代悲</h2>

<pre><code>怨天及雨。傷心事，從來不過巴蜀。偷身初枕夢黃粱，便又遷新戶。看劫石、峽間亂舞。流連不肯岷江去。哭老圃新耕，盡送與、黃泉堰滸。欲歸無路。
待到哪歲重遊，朽楹殘瓦，坐對清魄曾許。獅兒應約赴流星，如故唯花雨。任穆袖、獨沾夜露。玉條浸透紅泥土。痛極矣，驚醒夢，萬籟慼慼，待聽街鼓。
</code></pre>

<h2>點絳唇</h2>

<pre><code>不說傷心，尋常未到關情處。傷心不語。噎噎繒先舉。
莫說傷心，此事應難訴。也難賦。漫湖盈雨。落落痕無數。
</code></pre>

<h2>賀新郎·家父半生专科精神心理学，请缨入川，赋此寄之</h2>

<pre><code>噩歲如今久。縱重回、人家燕子，也勞消瘦。千里山河一般景，暴野聯營翹首。遍堪解、消愁薄酒。撒盡小斛塋不識，念當時、墟下援支手。時刻說，肯聽否？
從來此事難為救。數同仁、金丹瓊液，也無能夠。一去四川勤慰藉，孤老伶仃嬰幼。但教成、尋常時候。換作半生曾未似，證功德、名薄三重厚。盡人意，與天鬥。
</code></pre>

<h2>折桂令</h2>

<pre><code>過春時、一溜兒懶散風光。曠柳合肥，塵草朝陽。紅玉先凋，合昏未到，瘦客無香。
怕此去、天泉忽降。更添來、朔卷還涼。憔悴姑娘，聊賴多時，不肯仙郎，長袖衣裳。
</code></pre>

<h2>永遇樂·端午用公子清韻</h2>

<pre><code>弔古千年，敏人卅里，總惹人妒。角黍包金，菖蒲泛玉，依舊朝荊楚。曾經風雨，曾經歌舞。一一橫江又渡。踏城南、連馳斷柳，金元後、章台路。朝陽也苦。
從來淺抹，黯淡翻成消暑。百草庭空，蘭湯池涸，誦賸離騷語。但言取義，又說成仁，笑我難逢漁父。十年功、挑燈伏案，終如艾虎。
</code></pre>

<h2>谒金门·合欢</h2>

<pre><code>漫蓬路，红面上，合欢树。最后风流都寄与，衣裳狼藉暮。
银杏曾经暗许，谁料如今难遇。独向楼台芳怒吐，需是离人住。
</code></pre>

<h2>高陽臺·父親節用前韻記父電敘災區見聞</h2>

<pre><code>寂寂斜梁，空空斷檻，三更聊賴蓉城。恨雨時來，壩鄉川縣難行。曾誇仙境延綿去，到如今、哪見重層。化桃源，生計先秦，生氣纖凝。
翠峰千里看不得，看南溪漲瀉，巨石翻傾。曲岸頻臨，望人迢遞軍營。未知卅載如何度，棄年餘，郵驛曾經。景中情，遙訴不勝，遙寄不成。
</code></pre>

<h2>蝶戀花·用飲雪蟲韻詠太陽花</h2>

<pre><code>對鏡空來形肖瘦。旭旭還無，翠瑣寒涼透。少少鶯啼堪迤逗，一行輕喚穿誰牖？
枕上花黃侵屏繡。昨夜詩書，醉染清春鬥。只有朝陽不肯候，先於飄絮新妝就。
</code></pre>

<h2>江城子</h2>

<pre><code>幾曾把酒問青天。在梅邊，在柳邊？明月默然，浮動暗香寒。小院風情難佔盡，疏斜影，在人間。
瑣窗綺戶古人憐。到今年，入無眠。才恨花凋，花又合離歡。逐雨隨風無誤我，人長久，看嬋娟。
</code></pre>

<h2>念奴嬌</h2>

<pre><code>漢唐人物，令洛陽紙貴，長安居易。玉兔頻邀不足取，應自興興來至。春草池塘，歸舟江樹，俯仰南山底。狂書如畫，醉中高臥凡幾？
憑醉。空潑鴛鴦，膩余雲母，竟爭傳佳事。半壁江山聽半怨，驟雨寒蟬而已。舊句新詩，少年老緒，閒說終堪廢。年年花下，闌干為水為淚？
</code></pre>

<h2>燕山亭·次宋徽宗韻</h2>

<pre><code>輕浪搖荷，婆娑拍岸，月下秋波曾注。雛鳳老聲，隔柳都來，會見雙雙牛女。恨不從頭，漸吹過、闌干梨雨。新苦。看檀印將消，憶中朝暮。
迢樓千盞燈滅，似家園曾經，替人泥語。此去樓台，不堪詳記，凝眉望空何處？偏怕伊人，說夢裡、如何來去。無據。疑著我，因緣誰做？
</code></pre>

<h2>燕山亭·次韻再賦今日事</h2>

<pre><code>初暑鏖蔭，暖絲透槐，椅上從來摧挫。來往路人，忒煞無情，逕上碾磨千朵。萬種芳華，都不見、幾時來過？無那。說甚麼腸膽，憑如天大！
此地曾經私語，把疏眉中字，輕輕呵破。怪我少年，朦朧無據，而今一旁空坐。葉打斜枝，驚似著、新成梳裹。知麼？新舊雨，全無伴我。
</code></pre>

<h2>燕山亭·夜雨忽來，次毛圱韻記之</h2>

<pre><code>風爽三更，雷呼我來，聽取松林流轉。惆悵暫消，東望街頭，點點燈窗猶遍。還惜良辰，無能夠，翩翩來見。誰伴？獨自畫銀屏，幾行稱晚。
當時傷春情緒，到蹌兒跦鵒，傷蟲懨燕。銀杏未黃，合歡初染，而今對誰無怨？正雨敲欞，怪我不、捲簾重看。初戀。愁道似、飄零絲片。
</code></pre>

<h2>谒金门</h2>

<pre><code>風不定。吹亂往來雁影。夜半緘封更漏永。離人驚未醒。
臨見衣冠頻整。別事不堪重省。直道黃昏不慣聽。蜂蝶穿花徑。
</code></pre>

<h2>水龍吟·又是經年畢業時</h2>

<pre><code>合歡取次凋零，風前狼藉終昏晝。離愁漸遠，無窮遠處，回眸積秀。年少當時，踏花吹柳，而今依舊。向重樓薄旭，拋珠淚寫，飛白字，詩千首。
此去芳華難又。問流鶯、能來說否？來應故識，去年微雨，者天還有。爭奈功名，芒鞋寶馬，意中消酒。念重逢未必，層雲不去，如詞人瘦。
</code></pre>

<h2>臨江僊·七月七日昏時，坐明湖岸，見波光搖曳，思及近況有作</h2>

<pre><code>鏖暑頻煩情緒，斜陽長向波瀾。當年金氣卷幽燕。曉來壕映月，昏近更殘關。
後學至今無用，逢人怕道南遷。往常多少羨樓蘭。爭如雲閣上，指點好江山。
</code></pre>

<h2>念奴嬌·用前韻寄景生</h2>

<pre><code>別離時候，把心思說盡，談何容易！但有流鶯三兩隻，喬扮南窗風至。枕上堆痕，屏間塗改，暗向昏燈底。熒消星散，暮空三萬千幾。
圖醉。誤解更聲，月如牙許，曲徑通幽事。夢斷披衣新琢語，依舊家常而已。懨便懨纏，忘難忘卻，全作風流廢。一回重憶，一回含恨收淚。
</code></pre>

<h2>玉樓春·次歐陽修「夜來枕上」韻</h2>

<pre><code>夜來網上爭閒事。說盡虛憔強入被。未知怨艾到何時，佯道時當涼簟睡。
睡索泥詞人復殢。旁引東西推作醉。屏前守候到三更，鈴響聲聲都不是。
</code></pre>

<h2>卜算子</h2>

<pre><code>別恨遠山凝，惆悵斜陽小。坐見屏中笑語人，難盡相思巧。
短信夜時多，常怨清晨少。此去天涯才半程，已覺重雲擾。
</code></pre>

<h2>南浦·閱小白「塵埃落定」文次玉田韻以賀</h2>

<pre><code>消息解風來，見流鶯、嚦嚦破開晨曉。金榜說青雲，懸塌下、輕笑蓬廬新掃。映簾階色，丹青曾棄屏山小。高志須酬從案幾，窺見韋編行草。
荷杯酹月十分，且陶陶、絕徑華山忘了。勸樂盡天真，歸來也、未免曝書還到。鴻鵠久渺。待伊先破如今悄。景色金城沉鬱久，牽發勝情年少。
</code></pre>

<h2>轉調踏莎行</h2>

<pre><code>碧柳連天，青簫唱晚。娥眉曾對處，波痕淺。西風落盡，殘紅幾片。相識雁字，傷心庭院。
拍拍輕鷗，翩翩小燕。望斜暉脈脈，白蘋怨。芙蓉映嫩，凝霜乍染。眼前萬里，淚珠千點。
</code></pre>

<h2>浣谿沙·病中強起小記</h2>

<pre><code>舊雨忽然又濕街。行行翠色染膠鞋。一時惆悵少安排。
霧裡校園容易舊，暑中天氣可憐哉。感風傷事小情懷。
</code></pre>

<h2>醉吟商</h2>

<pre><code>夜雨西窗，欲對凍吟難寄。恁和衣睡。一笑強來起。一病相憐無計。相思兩地。
</code></pre>

<h2>賀新郎·賦新紅樓定妝照</h2>

<pre><code>神秀難堪侮。盡金陵、六朝奇氣，一時辜負。斜倚寒塘說經濟，點翠額山阿堵。更勒得、逢迎眉嫵。曲徑通幽何足道，看嬌奴、攀作榮華主。血淚事，庸兒誤。
大觀園裡青雲路。教湘娥浙士都到，東窗偷訴。檻外相思梅花瘦，又為牡丹嫌妒。但悵望、如刀鬢縷。曾卷紗簾人半面，到而今，水袖和歌舞。暈杏影，恨梨雨。
</code></pre>

<h2>浣谿沙二首</h2>

<pre><code>一夕月來橫小塘。鳴蟬無奈到西廂。聞香笑問說思量。
旅雁忽來雲外面，伊人宛在水中央。臨風只限望她鄉。

明月危樓雁字長。垂楊蕩漾兩三行。良辰美景奈高牆。
嘗記謝荷從謝女，笑因檀印喚檀郎。那時花盛說花黃。
</code></pre>

<h2>臨江僊二首</h2>

<pre><code>我愛文章千百載，流鶯驚鷺精神。山重水復遶孤村。夜來天下事，溟濛數星辰。
只學風流煙雨裡，潘花陶柳靈魂。登臨目盡卻黃昏。便從金縷曲，窺見玉樓春。

天見春光憐地老，如酥潛潤紅塵。小樓一夜燼餘溫。有風深意思，不肯露精神。
簾外青青還暗惹，銷魂滋味紛紛。逢人說到又黃昏。細思無一字，直語熨雙顰。
</code></pre>

<h2>浪淘沙·次後主「往事堪哀」韻</h2>

<pre><code>卿去使儂哀。愁沒安排。倚床清夢到閒階。似啟朱窗看院外，有個人來。
歡計又冤埋：獨自蓬萊。輕狂百侶待雲開。一任低吟空對月，魂過揚淮。
</code></pre>

<h2>西江月慢</h2>

<pre><code>風泠雨歇，平熨出、一池萍水。才粉蝶翻飛，蜻蜓凌亂，染霞蓮翠。又見時、未必西窗，夢中神女，下山相對。卻說來、晝永人閒，無奈舊天氣。
漸記得、執觴看遠際。恁約是、音塵萬里。欹枕危樓當半醒，強會憑闌意。便笑語、錯許流星，落英拂手，一時凝睇。但覺向、疏月淡雲歸去計。
</code></pre>

<h2>花發沁園春</h2>

<pre><code>算盡春歸，願春依舊，窈嬈最是風起。煙光淡蕩，雲影猶疑，庭院漸暝天氣。清游曾記。香嬾去、枝頭空翠。遍九陌、書感齊紈，夜來翻作新字。
瑣闥珠簾悄墜。漸鶯疏星零，暮景難避。黃櫨俊賞，並杏雍容，但取玉纖堪寄。南山斷睇。聽又止、小樓風細。料明日、漫野飛沉，惹人消遣無計。
</code></pre>

<h2>蘇幕遮·寄景生</h2>

<pre><code>望高樓，迢遞處。一抹流霞，過眼吾和汝。天底風前誰解語？不見思鄉，但見相思樹。
趁安車，南北路。飛鵲光年，萬里西風顧。小夢憑肩時候寤。愁臥忽荒，恨入匆匆句。
</code></pre>

<h2>鵲踏枝·七夕</h2>

<pre><code>煙月溶溶閒倚處。孤蝶偷來，未語風吹去。窗底屏前同一妒。迢迢各自輕寒路。
無計而今看漢渚。極目高樓，但有重雲度。天上料談平素句。人間願許從今古。
</code></pre>

<h2>生樝子</h2>

<pre><code>昨夜寄新詞，中恨星稀少。展簟待雲開，倚枕臨清曉。
音訊久不回，忐忑中心撓。到卻惜回音，謖謖秋聲杳。
</code></pre>

<h2>沁园春</h2>

<pre><code>四海轻歌，万人瞩目，千里江山。道江山如画，画图难尽；祥云分彩，彩凤休抟。朝发诸溟，暮游重阙，一梦寰球兄弟焉。更遥望、遍皓空花雨，天地楼船。
飞流又下三千。应惊见星云圆转叹。为长城内外，挂红黄石；大河上下，被绿银川。遂木交辉，桃林郁盛，竞负青天发笑颜。沉寂处，拟指尖飞鸽，宇内连环。
</code></pre>

<h2>虞美人·次楊丁寧韻</h2>

<pre><code>痛憐風景空如夢，夢為黃花痛。微煙淡起伴人幽，窗外不禁蛩響又清秋。
怨秋來去飄然客，何處胭脂色。恨題雙黛上華箋，未下櫻桃輕笑臉霞邊。
</code></pre>

<h2>女冠子</h2>

<pre><code>暮連秋碧。歷歷望中難得。憶江南。巷陌逢煙雨，慇勤整楮冠。人間雙蝶舞，河漢鵲橋連。不見黃泉下，赤繩仙。
</code></pre>

<h2>女冠子慢</h2>

<pre><code>望江南處。黃花倦倚無數。清光辜負。白蘋香散，玉笛聲橫，無風吹度。當離詞檢盡，遣發鮫珠，耐無新賦。只懸燈如豆，西窗合葉，光陰來去。
教流鶯、為我一時住。共飛花、憑空解問無情語。恁無情緒。恨凌雲問訊，道晴還雨。縱千山嫵媚，約黃煙染，不關呵護。過萬重山外，柳絲楊絮，劉郎曾顧。
</code></pre>

<h2>生樝子</h2>

<pre><code>坐從屏上觀，索我輕泥語。語盡不能休，更有情深處。
連珠偶爾成，旋即飛花去。下世約伊來，為我深情否？
</code></pre>

<h2>水龍吟·用前韻感事</h2>

<pre><code>年來晴雨相知，憑窗歎短清秋晝。還驚神態風流，對鏡何從俊秀。慣望銷凝，賞游疏懶，況今無酒。對斜陽高枕，長空會意，聊題竟、詩幾首。
因向遠山不識，更猶疑、黃昏約否。花燈鬧市，垂楊圓月，可無可有。夜燭無情，半紅人面，也分新舊。過流光如此，此身怎不，楚宮人瘦！
</code></pre>

<h2>沉醉東風·次盧摯《秋意》韻三首</h2>

<pre><code>恨明月高樓別倚。妒晴天胡雁群飛。憑空竹馬兒，枉自秋波水。卷珠簾、問他春意。驟雨垂楊燕子低。托我在溫柔夢裡。

想春暮香偎暖倚。展紅箋憐興遄飛。思卿一夜來，北渡三江水。怎魚兒、一去無歸意。空見粘天碧浪低。滯我在離亭宴裡。

笑千步紅墻靠倚。想當年健步如飛。吁噓喘息風，浹背淋漓水。看腰圍、總無消意。但有鬚眉慣折低。照我在哈哈鏡裡。
</code></pre>

<h2>調笑令·寄景生</h2>

<pre><code>休說。休說。縱說不堪離別。蘭舟遠去湖平。高樓獨見月明。明月。明月。辜負清秋佳節。
</code></pre>

<h2>臨江僊引·流星下的願</h2>

<pre><code>憑興。約定。教暗許，對流星。清光舞落中庭。就小園香徑，到長夜三更。陪她算計，點點滴滴，相對近無聲。
無端重將風景數，重將寄語叮嚀。指碎花浮影，說疏雨昏燈。雲端一霎幻境，滿天不肯甦醒。
</code></pre>

<h2>臨江僊引·半面妝</h2>

<pre><code>對鏡。酩酊。長門燭，滴未央。春光徑又秋光。寧壹絲斑白，勝雙靨花黃。西風雕菊，北諸落木，眉側夢吹涼。
寒鴉飛來昏影外，當時點飾紗窗。但挽留不應，恁還道尋常。無那取入粉墨，聽漏惱是昭陽。
</code></pre>

<h2>臨江僊引·馬德裏不思議</h2>

<pre><code>去國。郁郁。對彩鏡，醉黎明。晨風看起聲聲。轉綠蔭長徑，聽疏挂銀瓶。暮雲勾引，旭日送迎，青瑣敲輕輕。
一紙淺深三色堇，一回煙雨三生。信從來花語，勝些許蟬鳴。庭園遠近碧景，擲筆背雁行行。
</code></pre>

<h2>十樣花·觀姑蘇云鶴長卷有感</h2>

<pre><code>萬里風光年少。千古風流年老。把盞向松邊，同醉倒。醉還惱。喚春春不到。
</code></pre>

<h2>謁金門·次韻鄭文焯三首</h2>

<pre><code>思不得！書就紅箋難折。憑僅飛鳶風特特。零丁雲漸黑。但見通津南北。不識遠山秋色。一夜無窮遷徙客。憶春傷故國。

看不得！多少卷簾春色。飛盡白綿青影直。煙光和夕立。夜席長燈奕奕。殘酒收痕詩跡。寫入長幹成舊識。新人弦上覓。

悲不得！倏忽青山侵白。倚對西風聞玉笛。銷魂疑塞北。風月都從南國。胡雁哪知消息。萬里飛來成折翼。黯雲長冪冪。 
</code></pre>

<h2>卜算子慢·仲秋有寄</h2>

<pre><code>嬋娟約我，回岸柳前，坐待彩雲追去。正共伊人，千里鏡中相遇。無緒。道江南細雨都無趣。恨山北銷凝，不便東風塞雁參與。
靜夜荒寒誤。對過眼黃花，別家煙樹。展卷尋思，萬般寫成虛處。歸路。上高台更有瓊樓宇。望不盡、疏星字字，但看明窗戶。
</code></pre>

<h2>東坡引</h2>

<pre><code>追簾吹細雨。歸來小兒女。憑欄問說天涯旅：何疏音信與，何疏音信與？
當年共對清光許。暗銷又、嘉時序。明眸滿月能言語：不堪文字賦，不堪文字賦！
</code></pre>

<h2>生樝子·合欢二首</h2>

<pre><code>問君何處來，為我園中客？此季不如春，壹片憔顔色。
因他夏去時，在外遲歸得。懷怨到如今，彳亍不堪憶。

君來何太遲，君去何其急。如我少年時，如我秋窗夕。
思君不見君，初見既何益。不許見君時，天涯芳草碧。
</code></pre>

<h2>浣谿沙·前日藉故一哭，次阿離生日自寄詞韻自慨</h2>

<pre><code>和淚最應唐宋詩。別時賦到合歡時。一彎初月一梨枝。
忍禁背燈無限事，擬來對鏡有相癡。由他歸去說人知。
</code></pre>

<h2>西江月·雨後行路，驚聞鄉音，次稼軒韻</h2>

<pre><code>多少登高重九。從來辜負清秋。燕山未忍楚天愁。煙雨看時如舊。
怕見垂楊回首。青絲撩亂樓頭。斜風為我意中休。吹送鄉音時候。
</code></pre>

<h2>臨江僊</h2>

<pre><code>一夜高樓飛明月，一朝亂雨惱垂楊。看空雲鶴到重陽。疑佢南國暖，不肯過長江。
畢竟周郎如意也，當時展卷兩三行。便為煙柳付斷腸。宜將低唱處，琢學又昏黃。
</code></pre>

<h2>菩薩蠻</h2>

<pre><code>亂雲追過春風近。流鶯啼起春城信。夢裡出東門，起來對落昏。滿園驚一葉，錯認窗前月。就錯問仙人，但將進酒勤。
</code></pre>

<h2>點絳唇·霜降日暮，狂風急雨，落葉滿道，集句賦之</h2>

<pre><code>簾卷西風，斜陽又與黃昏近。飄零成陣。依舊無人問。別恨天涯，只恁厭厭悶。望不盡。橫波一寸。點破秋蟾暈。
</code></pre>

<h2>浣谿沙·戊子孟冬既朔，賦憶菊月</h2>

<pre><code>吹盡西風未盡秋。飄零一望始知愁。斜陽雙燕繞低樓。
疏蔭魂消成舊夢，滿園花謝占吟眸。蕭蕭夜雨靜芳丘。
</code></pre>

<h2>水龍吟·賀景生壽</h2>

<pre><code>微寒風月無那，如今籠袖輕呵手。恁相偎倚，尋常歡笑，有時懷舊。幽徑從前，長春花季，折枝簪首。算濃蔭羸弱，芳華宛轉，眸中意，一般否？
合睫對流星斗。願年年、今宵達晝。更來多少心情，隨月繞池醉走。問我嬌羞，勝佢秀麗，爭堪憑酒。待歡娛暫歇，當共舉案，為卿卿壽。
</code></pre>

<h2>念奴嬌·同次東坡韻戲問飲雪蟲</h2>

<pre><code>茂林修竹。問何如，想見六朝尤物。吞吐櫻桃，天籟誤、拍和銅關鐵壁。追月雲開，繞樑風去，剩有衣如雪。金湯秋水，更無花柳才傑。
一剎。十里霓虹，雙眸深意，忍教休催發。又恐風來，雲際底、遮了華星明滅。零落驚人，驀然低首，盈握青絲發。誰當秋夜，一輪載夢香月。
</code></pre>

<h2>賀新郎·夜讀勾臉武生《困惑集問提綱》有感</h2>

<pre><code>絕學何千百！恨狼煙、風雲驟卷，海東落日。揀儘先賢知行事，誰解中西合璧？從嚴譯，倡論天擇。一夜共和天下舉，枉教人、同室操戈戟。更哪肯，多刀筆？
風流未有秋毫畫。悵秦淮、荷池故事，不堪傳習。且況雄雞一唱後，芳草滿園爭碧。為錚骨，犁清黍稷。直待東君今復到，向楚天、借問歸藏易。未央夜，半虛席。
</code></pre>

<h2>賀新郎·次武生韻再題</h2>

<pre><code>萬卷何堪閱？數春秋、星馳俊采，一時明滅。畫地成圖三千丈，五嶽爭紛雄絕。百家後，西來佛說。度己及人平天下，更拈花，法外傳迦葉。塵埃處，皆不屑。
大浪淘沙真人物。縱風流、幾經風雨，無多風骨。嘗漸一論德賽事，北調南腔凝噎。但羞對，英雄喋血。萬馬齊喑無不可，進小樓，俯首荒年月。等閒了，嘲天裂。
</code></pre>

<h2>雨中花令·咏帘</h2>

<pre><code>昨夜斜風吹細雨。臥聽又疑珠縷。試問來人，海棠依舊，乍失西窗語。
客旅天涯多少處？但知亂紅無數。別後無憑，瑣窗不起，雁過空來去。
</code></pre>

<h2>浣谿沙</h2>

<pre><code>影掛西南看不真。憑窗時檢舊詩文。夢中夢有夢中人。
一點博山金暖事，為誰說盡有餘溫。與君共論作王孫。
</code></pre>

<h2>木蘭花慢·平安夜次清水濯心韻</h2>

<pre><code>又良辰輕度，憑朱戶、凜寒開。恁簾卷梅枝，砌寒牛鬥，聲動雲來。天街。但遙看後，賸昏燈、塵鏡對金釵。獨恨當時明月，如今難襯情懷。
天涯。素裹煙埋。渾不見、損香腮。道年年、衰草更兼枯柳，別後無猜。如裁。壹江秋水，繞遠山、豈為雙魚哉？只是朱丹壹點，薄櫻沒處安排。
</code></pre>

</div>
<script type="text/javascript" src="/poetry/static/js/jquery-1.8.0.min.js"></script>
<script type="text/javascript" src="/poetry/static/js/bootstrap.min.js"></script>
<script type="text/javascript" src="/poetry/static/js/prettify.js"></script>
<script type="text/javascript" src="/poetry/static/js/init.js"></script>
</body>
</html>

